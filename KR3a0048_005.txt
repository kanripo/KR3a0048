# -*- mode: mandoku-view; -*-
#+TITLE: 戒子通錄
#+DATE: 2015-08-24 22:58:43.633917
#+PROPERTY: ID KR3a0048
#+PROPERTY: BASEEDITION WYG    
#+PROPERTY: JUAN 卷五
<pb:KR3a0048_WYG_005-1a>¶
欽定四庫全書¶
　戒子通錄卷五　　　　　宋　劉清之　撰¶
　　蘇丞相訓子孫詩(頌字子容丹陽人元祐丞相紹/聖家居作述懷百韻以代家訓)¶
　　(今取其略云時按以後録宋人語標題内俱不直/書其名蓋當  尊禮先進之意今亦各仍其舊)¶
我昔就學初髫童齒未齔嚴親念癡狂小藝誘愚鈍始¶
時授章句次第敎篇韻十齡獨侍行千里赴朝覲應門¶
待賔客睦族周親分箕裘襲素風蘭芷漸腴潤佔畢自¶
忘勞攻堅常切問六經日沉酣百氏恣蹂躪籝書迨今¶
<pb:KR3a0048_WYG_005-1b>¶
存手澤亦未泯頼此漸摩益稍知聖賢藴風霜經六紀¶
蓬葆垂兩鬢念昔多囏勤誨爾宜悱憤名教樂有餘異¶
端多亂紊其要本誠明烏在問圓頓美璞不雕琢安得¶
懷瑜瑾良器不深藏渠能免瑕璺學問不沾洽何由垂¶
望聞操守不堅純久必成淄磷進修欲及時行違要無¶
悶當年儻因循晚歲必悔恨更思祖先勲相傳清白訓¶
出處有殊途豐約毋過分考室俟肯堂肥家在忍順常¶
使棣華榮無致荆枝忿中冓須自防外誘不可徇力行¶
<pb:KR3a0048_WYG_005-2a>¶
儻不渝家聲期逺振¶
　　邵康節戒子孫(雍字堯夫洛陽人/熈寧徴士謚康節)¶
上品之人不敎而善中品之人敎而後善下品之人敎¶
亦不善不敎而善非聖而何教而後善非賢而何敎亦¶
不善非愚而何是知善也者吉之謂也不善也者凶之¶
謂也吉也者目不觀非禮之色耳不聽非禮之聲口不¶
道非禮之言足不踐非禮之地人非善不交物非義不¶
取親賢如就芝蘭避惡如畏蛇蝎或曰不謂之吉人則¶
<pb:KR3a0048_WYG_005-2b>¶
吾不信也凶也者語言詭譎動止隂險好利飾非貪淫¶
樂禍疾良善如讎隙犯刑憲如飲食小則殞身滅性大¶
則覆宗絶嗣或曰不謂之凶人則吾不信也傳有之曰¶
吉人為善惟日不足凶人為不善亦惟日不足汝等欲¶
為吉人乎欲為凶人乎　戒子吟云至寶明珠非有纇¶
全珍良玉自無瑕為珠為玉尚如此何况為人多過差¶
　又云有過不能改知賢不肯親雖生人世上未得謂¶
之人　又云善惡無他在所存小人君子此中分改圖¶
<pb:KR3a0048_WYG_005-3a>¶
不害為君子迷復終歸作小人良藥有功方利病白圭¶
無玷始稱珍欲成令器須追琢過失如何不就新　又¶
教子吟為人能了自家身千萬人中有一人雖用知如¶
未知說在乎行與不行分該通始謂才中秀傑出方名¶
席上珍善惡一何相去逺也由資性也由勤¶
　　孫宣公(奭字宗右博州人天禧從官疾/甚徙正寢屏婢妾謂子瑜曰)¶
逮吾屬纊當毋内姬妾獨若與諸孫在庻不死于婦人¶
之手¶
<pb:KR3a0048_WYG_005-3b>¶
　　陳師德(閩人謂之為學十戒官按朱子文/集師德名定莆田人  右承奉郎)¶
道不可不力學勿入諸子　經當潛心以終身勿作經¶
生　行不可不砥礪勿作險怪　政事不可不學勿作¶
俗吏　文不可不學勿作文士　詩不可不學勿作詩¶
人　九流不可不貫穿勿泥小道　科目不可不勉應¶
勿作舉子　書不可不學勿取書名　技藝不可不學¶
勿妨本業¶
　　胡翼之遺訓(名瑗泰州人嘉/祐天章侍講)¶
<pb:KR3a0048_WYG_005-4a>¶
嫁女必須勝吾家者勝吾家則女之事人必欽必戒娶¶
婦必須不若吾家者不若吾家則婦之事舅姑必執婦¶
道¶
　　劉彦冲(子翬字彦冲建州人紹興/通判興化軍訓其子玶云)¶
吾聞之糟粕捐淳精聚誠意畢芻狗除此言雖小可以¶
喻大孰為學問之粹而有益於吾身哉木穉而曲其老¶
不舒人穉弗攻其成必愚故善學者必謹其初凡日用¶
間業業乾乾散秩必恭執事必䖍中惟不自輕雖奴𨽻¶
<pb:KR3a0048_WYG_005-4b>¶
亦尊唾地如汙其畏如是寢則易安食則知味頮面奏¶
圊脫襟屣履每每存之斯無過矣自朝至昬以一條貫¶
焉勿謂末也本實由之毋悅於新毋駭於竒驟得必夸¶
久而寖㣲習而察焉豈曰無徴出指於所底止必恭其¶
次也頃刻之功初若不足外務奪之或斷或續及其至¶
焉皆其所積故君子許其進而惰夫疑以自絶原有生¶
之初愚智混混學如蛻焉其質乃變變非他知實由昔¶
見存之則誠體之則仁孰明此哉聖心之純性本渾全¶
<pb:KR3a0048_WYG_005-5a>¶
或誤於未聞知誤勿執守之則真斯言不守何多求焉¶
棟宇雖充不如掩編如人有車身必自登弗軸弗輈則¶
何以行凡初有聞果然自足嵬岸恣睢自離於曲可口¶
之實出於凡木人或有言志善忘惡彼眞不賢可助余¶
之朂見賢可信信之不疑勿窺其小疵謂不足以為余¶
師我信乃自益我疑則自隳師乎師乎惟已之為温故¶
知新吾昔所聞與今聞合豈不欣欣如膏熾薪心源益¶
明古人得善惟恐弗居如捄火捕亡其敢緩諸茍曰此¶
<pb:KR3a0048_WYG_005-5b>¶
日姑且聊以優游則知終身無復好修惟命乃中扃泯¶
泯棼棼以敬直之如風掃蚊一道通明振古如茲曰予¶
衰矣尚識前言子其循之學心有聞¶
　　張忠獻遺令(名浚字德逺廣/漢人紹興丞相)¶
㛰禮不用樂三日後管領親家即隨宜使酒成禮可矣¶
不當效彼俗子徒為虛費無益有損　祭禮重大以至¶
誠嚴潔為主别置盤盞碗碟之類常切封鎻以待使用¶
　喪禮貴哀佛事徒為觀看之美誠何益不若節浮費¶
<pb:KR3a0048_WYG_005-6a>¶
而依古禮施惠宗族之貧者　賔客盡誠盡禮可也恣¶
烹炮飾器用又羣集婦女言語無節昬志損財為害莫¶
大¶
　　范魯公戒從子詩(質字太素大名人建隆宰相從/子果嘗求奏遷秩質作詩曉之)¶
去年初釋褐一命列蓬邱適㑹飛龍慶王澤天下流爾¶
得六品階無乃太為優如何志未滿意欲凌霄遊苦言¶
品位卑寄書來我求省之再三嘆不覺淚盈眸吾家夲¶
寒素門地寡公侯先子有令德樂道嘗優㳺積善有餘¶
<pb:KR3a0048_WYG_005-6b>¶
慶清白為詒謀伊余奉家訓孜孜務進修夙夜事勤肅¶
言行思悔尤出門擇交友防愼畏薰蕕省親嘗懼玷恐¶
掇庭闈羞童年志于學不敢墮箕裘二十中甲科赭尾¶
化為虬三十入翰苑歩武向瀛洲四十登輔佐貂冠侍¶
冕旒備位行一紀将何助帝猷既非救旱雨豈是濟川¶
舟天子未遐棄日益素餐憂黄河潤九里草木皆浸漬¶
吾宗凡九人繼踵升官次門内無白丁森森朱緑紫鵷¶
行暨内職亞尹州從事府掾監省官髙低皆清美悉由¶
<pb:KR3a0048_WYG_005-7a>¶
僥倖然不因資考至朝廷懸爵秩命之曰公器才奢禄¶
及身有功賞於世非才又非功安得專厚利寒衣内府¶
帛饑食太倉米不蠶復不穡未嘗勤四體雖然一家榮¶
豈塞衆人議顒顒十目窺齪齪千人指借問爾與吾如¶
何不自愧戒爾學立身莫若先孝弟怡怡奉親長不敢¶
生驕易戰戰復兢兢造次必於是戒爾學干禄莫若勤¶
道藝嘗聞諸格言學而優則仕不患人不知惟患學不¶
至戒爾逺恥辱恭則近乎禮自卑而尊人先彼而後己¶
<pb:KR3a0048_WYG_005-7b>¶
相䑕與茅鴟宜鑑詩人刺戒爾勿放曠放曠非端士周¶
孔垂名教齊梁尚清議南朝稱八逹千載穢青史戒爾¶
勿嗜酒狂藥非佳味能移謹厚性化為凶險類古今傾¶
敗者歴歴皆可記戒爾勿多言多言衆所忌茍不慎樞¶
機災厄從此始是非毁譽間適足為身累舉世重交游¶
擬結金蘭契忿怨從易生風波當時起所以古人疾蘧¶
蒢與戚施舉世重任俠俗呼為氣義為人赴急難徃徃¶
陷囚繫所以馬援書勤勤告諸子舉世賤清素奉身好¶
<pb:KR3a0048_WYG_005-8a>¶
華侈肥馬衣輕裘揚揚過閭里雖得市童憐還為識者¶
鄙我本覊旅臣遭逢堯舜理位重才不充戚戚懷憂畏¶
深泉與薄氷蹈之唯恐墜爾曹當閔我勿使增罪戾閉¶
門斂蹤跡縮首避名勢勢位難久居畢竟何足恃物盛¶
則必衰有隆還有替速成不堅牢亟走多顛躓灼灼園¶
中花早發還先萎遲遲澗畔松鬱鬱含晚翠賦命有疾¶
徐青雲難力致寄語謝諸郎躁進徒為耳¶
　　晏元獻與兄書(殊字同叔撫州人康定丞/相與兄書言教子之事)¶
<pb:KR3a0048_WYG_005-8b>¶
殊再拜領手書深喜王事外尊候萬福長㓜安寧四郎¶
下面二孩兒知己取在彼不知令讀書否假如性不高¶
亦須勤令讀書學書學禮度視老宿有德之人所冀向¶
後自了得一身免辱門户也切切此最日夕急切之事¶
二十也殿直一二年來大叚聽人言語謹卓不曾出入¶
兼識好惡甚得力免勞人心力亦應是從有家累知惜¶
身事兄弟且免一件憂煎所以因信上聞希令諸子知¶
之若箇箇稍學好事免為人所嗤笑成立得身事則尊¶
<pb:KR3a0048_WYG_005-9a>¶
上父母一生放心有望矣門前望不要令小後生輕薄¶
不著實者來徃或尋得一有年甲嚴謹門客教訓諸子¶
甚好先少師所以常切切於此事重余性饒美朴實嫌¶
其餘輕薄殊日近思量方知是格言也近日京朝官班¶
行中公事甚多細觀多是人家子弟輕事親狎非類者¶
足知小男女尤宜親近有德逺輕薄之徒也冬寒公餘¶
加愛不備¶
　　杜正獻責弟書(衍字世昌越州人慶/歴丞相與大寺丞書)¶
<pb:KR3a0048_WYG_005-9b>¶
比人從到便嫌我家貧云汝左右皆金釧釵鈿每婢榻¶
上各有四五張綾被然則汝性侈料得亦未有許多物¶
色始則不信洎聞蒋姑東下屢出告隨舟歸汝家去洎¶
不從之由是病日增矣以此參驗即慕汝家富無差矣¶
二哥不肯盡述恐汝不悉故報之¶
　　韓忠獻戒子姪詩(琦字稚圭相州人嘉祐丞相/寒食親拜二墳因戒子姪)¶
春色清且明節盛一百五寒食遵遺俗潑火霽微雨非¶
才忝國恩因病得吾土何以知殊榮此日奉宗祖新安¶
<pb:KR3a0048_WYG_005-10a>¶
惟皇考豐安則王父松楸各萬株崗勢擁城府二塋相¶
去間近止一舍許前曉掲旌牙蠲潔具罍俎芬馨逹孝¶
誠儼若侍容語禮成無一違觀者競如堵退惟愚小子¶
未老膺旄斧顧巳胡能然世德大門户思為後嗣戒永¶
永著家矩子姪聽吾言汝各志心膂汝曹生綺紈得仕¶
匪艱苦學業勤則成富貴汝自取仁睦周吾親忠義報¶
吾主聞須求便官墳隴善完補死則託二塋愼勿葬他¶
所得從祖考游魂魄自寧處無惑葬師言背親圖福祜¶
<pb:KR3a0048_WYG_005-10b>¶
有一廢吾言汝行則臣虜宗族正其罪聲伐可鳴鼓宗¶
族不繩之鬼得而誅汝¶
　　歐陽文忠書示子(修字永叔廬陵人治平/執政試筆書付子棐奕)¶
藏精於晦則明養神於靜則安晦所以畜用靜所以應¶
動善畜者不竭善應者無窮此君子修身治人之術然¶
性近者得之易也　勉諸子玉不琢不成器人不學不¶
知道然玉之為物有不變之常雖不琢以為器而猶不¶
害為玉也人之性因物則遷不學則捨君子而為小人¶
<pb:KR3a0048_WYG_005-11a>¶
可不念哉　與姪通理自南方多事以來日夕憂汝得¶
昨日遞中書頓解憂想歐陽氏自江南歸明累世䝉朝¶
廷官禄吾今又被榮顯致汝等並列官品當思報效偶¶
此多事如有差使盡心向前不得避事至於臨難死節¶
亦是汝榮事但存心盡公神明自祐汝慎不可思避事¶
也昨書中言欲買朱砂來吾不闕此物汝於官下宜守¶
亷何得買官下物吾在官所除飲食外不曾買一物汝¶
可觀此為戒也¶
<pb:KR3a0048_WYG_005-11b>¶
　　唐質肅(介字子方侍案介江/陵人天聖  御史)¶
公一日退朝謂諸子曰吾以直道自任蒙聖主厚恩參¶
貳政府惟以至公為報不敢以朝廷官爵為己私恩桃¶
李固未與汝等栽培惟荆棘則甚多矣然仕宦窮逹各¶
有時命汝等自勉之¶
　　與子書　韓忠憲(億字宗魏雍邱人景祐/參知政事與子綜書)¶
得書知汝受館閣之職深切忻慰但服勤職業一心公¶
忠何慮不逹更宜每事韜晦懼輕言之失為妙又云知¶
<pb:KR3a0048_WYG_005-12a>¶
汝受府推乍贊浩穣庻事皆須經心熟思毋致小有失¶
錯至於斷一笞杖稍或不當明則懼於朝章幽則累於¶
隂隲可不戒哉¶
　　名二子說　蘇先生(洵字明允眉州/人嘉祐編禮)¶
輪輻蓋軫皆有職乎車而軾獨若無所為者雖然去軾¶
則吾未見其為完車也軾乎吾懼汝之不外飾也天下¶
之車莫不由轍而言車之功者轍不與焉雖然車仆馬¶
斃而患亦不及轍是轍者善處乎禍福之間也轍乎吾¶
<pb:KR3a0048_WYG_005-12b>¶
知免矣¶
　　訓子孫文　司馬文正(光字君實陜州/人元祐丞相)¶
吾家本寒族世以清白相承吾性不喜華靡自為乳兒¶
時長者加以金銀華美之服輙羞赧棄去之二十忝科¶
名聞喜燕獨不戴花同年曰君賜不可違也乃簪一花¶
平生衣取蔽寒食取充腹亦不敢服垢弊以矯俗干名¶
但順吾性而已衆人皆以奢靡為榮吾心獨以素儉為¶
美人皆嗤吾固陋吾不以為病應之曰孔子稱與其不¶
<pb:KR3a0048_WYG_005-13a>¶
遜也寧固又曰以約失之者鮮矣又曰士志於道而耻¶
惡衣惡食者未足與議也古人以儉為美德今人以儉¶
相詬病嘻異哉近世風俗尤為侈靡走卒類士服農夫¶
躡絲履吾記天聖中先公為羣牧判官客至未嘗不置¶
酒或三行或五行不過七行酒沽於市果止梨栗棗柿¶
肴止於脯醢菜羮器用甕漆當時士大夫家皆然人不¶
相非也㑹數而禮勤物薄而情厚近日士大夫家酒非¶
内法果肴非逺方珍異食非多品器皿非滿桉不敢㑹¶
<pb:KR3a0048_WYG_005-13b>¶
賔友常數月營聚然後敢發書茍或不然人爭非之以¶
為鄙吝故不隨俗靡者鮮矣嗟乎風俗頽弊如是居位¶
者雖不能禁忍助之乎又聞李文靖公為相治居第於¶
封邱門外㕔事前僅容旋馬或言其太隘公笑曰居第¶
當𫝊子孫此為宰相㕔事誠隘為太祝奉禮㕔事已寛¶
矣參政魯公為諫官真宗遣使急召之得於酒家既入¶
問其所來以實對上曰卿為清望官奈何飲於酒肆對¶
曰臣家貧客至無器皿果肴故就酒家觴之上以其無¶
<pb:KR3a0048_WYG_005-14a>¶
隱益重之張文節為相自奉如河陽掌書記時所親或¶
規之曰公今受俸不少而自奉若此雖自信清約外人¶
頗有公孫布被之譏公宜少從衆公歎曰吾今日之俸¶
雖舉家錦衣玉食何患不能顧人之常情由儉入奢易¶
由奢入儉難吾今日之俸豈能常有身豈能常存一旦¶
異於今日家人習奢已久不能頓儉必致失所豈若吾¶
居位去位身存身亡如一日乎嗚呼大賢之深謀逺慮¶
豈庸人所及哉御孫曰儉德之共也侈惡之大也共同¶
<pb:KR3a0048_WYG_005-14b>¶
也言有德者皆由儉來也儉則寡欲君子寡欲則不役¶
於物可以直道而行小人寡欲則能謹身節用逺罪豐¶
家故曰儉德之共侈則多欲君子多欲則貪慕富貴枉¶
道速禍小人多欲則多求妄用敗家䘮身是以居官必¶
賄居鄉必盜故曰侈惡之大也昔正考父饘粥以餬口¶
孟僖子知其後必有逹人季文子相三君妾不衣帛馬¶
不食粟君子以為忠管仲鏤簋朱紘山楶藻梲孔子鄙¶
其小器公叔文子享衛公史鰌知其及禍及戍果以富¶
<pb:KR3a0048_WYG_005-15a>¶
得罪出亡何曾日食萬錢至孫以驕溢傾家石崇以奢¶
靡誇人卒以此死東市近世冦萊公豪侈冠一時然以¶
功業大人莫之非子孫習其家風今多窮困其餘以儉¶
立名以侈自敗者多矣不可徧數聊舉數人以訓汝汝¶
非獨身當服行當以訓汝子孫使知前軰之風俗云¶
夫人孤愚者則不然棄其九族逺其兄弟欲以專利其¶
身殊不知身既孤人斯戕之矣於利何有哉昔周厲王¶
棄其九族詩人刺之曰懷德惟寧宗子維城毋俾城壊¶
<pb:KR3a0048_WYG_005-15b>¶
毋獨斯畏茍為獨居斯可畏矣宋昭公将去羣公子樂¶
豫曰不可公族公室之枝葉也若去之則本根無所庇¶
䕃矣葛藟猶能庇其本根故君子以為比况國君乎此¶
諺所謂庇焉而縱尋斧焉者也必不可君其圖之親之¶
以德皆股肱也誰敢攜貳若之何去之昭公不聽果及¶
於亂華亥欲代其兄合比為右師譖之平公而逐之左¶
師曰汝夫也必亡汝䘮而宗室於人何有人亦於汝何¶
有既而華亥果亡孔子曰不愛其親而愛他人者謂之¶
<pb:KR3a0048_WYG_005-16a>¶
悖德不敬其親而敬他人者謂之悖禮以順則逆民無¶
則焉不在於善而皆在於凶德雖能德之又奚足以為¶
君子之所貴哉故世之人欲愛其身而棄其宗族烏在¶
其能愛身也孔子曰均無貧和無寡安無傾善為家者¶
爪牙之利不及虎豹旅力之强不及熊羆奔走之疾不¶
及麋鹿飛颺之髙不及燕雀茍非羣聚以禦外患則久¶
為異類食矣是故聖人教人以禮使知父子之親人知¶
愛其父則知愛其兄弟矣知愛其祖則知愛其宗族矣¶
<pb:KR3a0048_WYG_005-16b>¶
如枝葉之附於根幹手足之繫於身首不可離也豈徒¶
使其粲然條理以為榮觀哉乃實欲使相依芘以扞外¶
患也吐谷渾阿豺有子二十人病且死謂曰汝等各奉¶
吾一隻箭折之慕利延折之曰汝取十九隻箭折之利¶
延不能折阿豺曰汝曹知否單者易折衆則難摧戮力¶
一心然後社稷可固言終而死彼戎狄也猶知宗族相¶
保以為彊况華夏乎聖人知一族不足以獨立也故又¶
為之甥舅婚媾姻婭以輔之猶懼其未也故又慈養百¶
<pb:KR3a0048_WYG_005-17a>¶
姓以衛之故愛親者所以愛其身也如是則其身安如¶
泰山壽如箕翼他人安得而侮之哉故自古聖賢未有¶
不先親九族然後能施及他人者彼盡其所有而均之¶
雖糲食不飽弊衣不完人無怨矣夫怨之所生生於自¶
私及有所厚薄也漢世諺曰一尺布尚可縫一斗粟尚¶
可舂言尺布可縫而共衣斗粟可舂而共食譏文帝以¶
天下之富不能容其弟也　梁中書侍郎裴子野家貧¶
妻子常苦飢寒中表貧乏者皆収養之時逄水旱以二¶
<pb:KR3a0048_WYG_005-17b>¶
石米為薄粥僅得徧焉躬自同之曾無厭色此得収族¶
之道者也為人父祖者莫不思利其後世然果能利之¶
者鮮矣何以言之今之為後世謀者不過廣營生計以¶
遺之田疇連阡陌邸肆跨坊曲粟麥盈囷倉金帛充篋¶
笥慊慊然求之猶未足施施然自以為子子孫孫累世¶
用之莫能盡也然不知以義方訓其子以禮法齊其家¶
自於十數年中勤身苦體以聚之而子孫以嵗時之間¶
奢靡遊蕩以散之反笑其祖考之愚不知自娛又怨其¶
<pb:KR3a0048_WYG_005-18a>¶
吝嗇無恩於我而厲之也始則欺紿攘竊以充其欲不¶
足則立約舉債於人觀其意惟患其祖考之壽也然則¶
鄉之所以利後世者適足以長子孫之惡而身禍也頃¶
常有士大夫其先亦國朝名臣也家甚富而尤吝嗇斗¶
升之粟尺寸之帛必身自出納鏁而封之晝則佩鑰於¶
身夜則置鑰於枕下病甚困絶不知其子孫竊其鑰開¶
藏室發篋笥取其資財其人復蘇即捫枕下求鑰不得¶
憤怨遂卒其孫不哭相與争匿其財遂致鬭訟其處女¶
<pb:KR3a0048_WYG_005-18b>¶
亦蒙首執牒自訴於府庭以爭嫁資為鄉黨笑蓋由子¶
孫自幼及長惟知有利不知其義故也夫生生之資固¶
人所不能無然勿求多餘多餘希不為累矣使其子孫¶
果賢耶豈䟽糲布褐不能自營死於道路乎若其不賢¶
耶雖積金滿堂室又奚益哉故多藏以遺子孫也吾見¶
其愚之甚然則聖賢不顧子孫之匱乏耶曰何為其然¶
也昔者聖賢遺子孫以亷以儉舜自側㣲積徳至於為¶
帝子孫保之享國百世而不絶周自后稷公劉太王王¶
<pb:KR3a0048_WYG_005-19a>¶
季文王積徳累功至於武王而有天下其詩曰詒厥孫¶
謀以燕翼子言豐徳澤明禮法以遺後世而安固之也¶
故能子孫承統八百餘年其支庶猶為天下之顯諸侯¶
棊布於海内其為利豈不大哉　海虞令何子平母喪¶
去官哀毁踰禮毎哭踊頓絶方蘇屬大明末東土飢荒¶
繼以師旅八年不得營葬晝夜號哭常如袒括之日冬¶
不衣絮夏不就清凉一日以米數合為粥不進鹽菜所¶
居屋敗不蔽風日兄子伯興欲為葺理子平不肯曰我¶
<pb:KR3a0048_WYG_005-19b>¶
情事未申天地一罪人耳屋何宜覆蔡興宗為㑹稽太¶
守甚加矜賞為營冢壙　新野庾震喪父母居貧無以¶
葬賃書以營事至於掌穿然後成葬事賢者於葬如此¶
其汲汲也今世俗信術者妄言以為葬不擇地及嵗月¶
日時則子孫不利禍殃總至乃至終喪除服或十年或¶
二十年或終身或累世猶不葬至為水火所漂焚他人¶
所投棄失亡尸柩不知所之者豈不哀哉人所貴有子¶
孫者為其死而形體有所付也既而不葬則與無子孫¶
<pb:KR3a0048_WYG_005-20a>¶
而死道路者奚以異乎詩云行有死人尚或殣之况為¶
人子乃忍棄其親而不葬哉　唐太常博士吕才叙葬¶
書曰孝經云卜其宅兆而安厝之蓋以窀穸既終永安¶
體魄而朝市遷變泉石交侵不可前知故謀之龜筮近¶
代或選年月或相墓田以為一事失所禍及死生按禮¶
天子諸侯大夫葬皆有月數則是古人不擇年月也春¶
秋九月丁巳葬定公雨不克葬戊午日下昃乃克葬是¶
不擇日也鄭葬簡公司墓之室當路毁之則朝而窆不¶
<pb:KR3a0048_WYG_005-20b>¶
毁則日中而窆(按左傳作朝而/堋日中而堋)子産不毁是不擇時也¶
古之葬者皆於國都之北域兆有常處是不擇地也今¶
葬書以為子孫富貴貧賤夭壽皆因葬所致夫子文為¶
令尹而三已柳下惠為士師而三黜計其邱壠未嘗改¶
移而野俗無識妖巫妄言遂於擗踊之際擇葬地而希¶
官爵荼毒之秋選葬時而規財利斯言妄矣夫死生有¶
命富貴在天固非葬所能移就使能移孝子何忍委其¶
親不葬而求利於己哉世又有用羌胡法自焚其柩収¶
<pb:KR3a0048_WYG_005-21a>¶
燼骨而葬之者人習為常恬莫之怪嗚呼訛俗悖戾乃¶
至此乎或曰旅官逺方貧不能致其柩不焚之何以致¶
其歸葬曰如亷范輩豈其家富耶延陵季子有言骨肉¶
復歸于土命也魂氣則無不之也舜為天子廵守至蒼¶
梧而殂葬於其野彼天子猶然况士民乎必也竭力不¶
能歸其柩即所亡之地而葬之不猶愈於火焚乎　易¶
恒之六五曰恒其德貞婦人吉夫子凶象曰婦人貞吉¶
(案恒字舊本作常貞字舊本作/正蓋避真宗仁宗諱今改正)從一而終也夫子制義¶
<pb:KR3a0048_WYG_005-21b>¶
從婦凶也丈夫生而有四方之志威令所施大者天下¶
小者一官而近不行於室家為一婦人所制不亦可羞¶
哉昔晉惠帝為賈后所制廢武悼楊太后於金墉絶膳¶
而終囚愍懷太子於許昌尋殺之唐肅宗為張后所制¶
徙上皇於西内以憂崩建寧王倓以忠孝受誅彼二君¶
者貴為天子制於悍妻上不能以保其親下不能以庇¶
其子况於臣民乎自古及今以悍妻而乖離六親敗亂¶
其家者可勝數哉然則悍妻之為害大矣故凡娶妻不¶
<pb:KR3a0048_WYG_005-22a>¶
可不慎擇也既娶而防之以禮不可不在其初也其或¶
驕縱悍戾訓勵禁約而終不從不可以不棄也夫婦以¶
義合義絶則離今之士大夫有出妻者衆則非之以為¶
無行故士大夫難之按禮妻有七出顧所以出之用何¶
事爾若妻實犯禮而出之乃義也昔孔氏三世出其妻¶
自餘賢士以義出其妻者衆矣奚虧於行哉茍室有悍¶
妻而不去則家道何日而寧乎太史公曰夏之興也以¶
塗山而桀之放也以末喜殷之興也以有娀紂之殺也¶
<pb:KR3a0048_WYG_005-22b>¶
嬖妲己周之興以姜嫄及太任而幽王之禽也淫於褒¶
姒故易基乾坤詩始關雎夫婦之際人道之大倫也禮¶
之用唯婚姻為兢兢夫樂調而四時和隂陽之變萬物¶
之統也可不慎歟為人妻者其徳有六一曰柔順二曰¶
清潔三曰不妬四曰儉約五曰㳟謹六曰勤勞夫天也¶
妻地也夫日也妻月也夫陽也妻隂也天尊而處上地¶
卑而處下日無盈虧月有圓缺陽唱而生物隂和而成¶
物故婦人專以柔順為徳不以强辯為美也¶
<pb:KR3a0048_WYG_005-23a>¶
　　張無盡(名天覺津案張商英字天覺號無盡居士/蜀之新  人紹聖執政此云名天覺誤也)¶
父孝子必孝不教亦須孝自己身不孝養子謾勞教慈¶
烏本來孝何曾得人教孝是種子法不由教不教¶
　　戒子弟言　王文正(旦字子明魏州/人景德丞相)¶
我家世名清徳當務儉素保守門風不得恃相輔家事¶
泰侈¶
　　戒子言　高瓊(亳州人景徳大/将每戒諸子)¶
毋曲事要勢以蘄進身若吾奮節行間至秉旄鉞豈因¶
<pb:KR3a0048_WYG_005-23b>¶
人力哉¶
　　唐既(字潛亨江陵人元符隱/士教子務充其德性)¶
良能富於己何得為貧識者皆貴之何得為賤此天下¶
真富貴也汝能自立足矣餘聽命可也¶
　　家訓　楊文公(億字大年建州人/天禧翰林學士)¶
童穉之學不止記誦養其良知良能當以先入之言為¶
主日記故事不拘今古必先以孝弟忠信禮義亷恥等¶
事如黄香扇枕陸績懷橘叔敖隂德子路負米之類只¶
<pb:KR3a0048_WYG_005-24a>¶
如俗說便曉此道理久久成熟德性若自然矣¶
　　江端友(陳留人士案端友字子我靖康/初賜進  出身後至太常少卿)¶
夜卧不眠常須息心定志勿妄籌畫無益之事及起邪¶
思當審觀此身暫聚不久既死之後急急歛藏蓋其敗¶
壊不可堪見方此之時誰為我者如此思之用意勞神¶
鑿空妄作名利之心皆可灰滅以之渉世遇患鮮矣志¶
慮既澄自能體道念念皆正則大丈夫之事也凡飲食¶
知所從來五榖則人牛稼穡之艱難天地風雨之順成¶
<pb:KR3a0048_WYG_005-24b>¶
變生作熟皆不容易肉味則殺生斷命其苦難言思之¶
令人自不欲食况過擇好惡又生嗔恚乎一飽之後八¶
珍草萊同為臭腐隨家豐儉得以充飢便自足矣門外¶
窮人無數有盡力辛勤而不得一飽者有終日飢而不¶
能得食者吾無功坐食安可更有所擇若能如此不惟¶
少欲易足亦進學之一助也吾嘗謂欲學道當以攻苦¶
食淡為先人生直得上壽亦無幾何况逡廵之間便乃¶
隔世不以此時學道復性反本而區區惟事口腹豢養¶
<pb:KR3a0048_WYG_005-25a>¶
此身可謂虛作一世人也食已無事經史文典謾讀一¶
二篇皆有益於人勝别用心也與人交游宜擇端雅之¶
士若雜交終必有悔且久而與之俱化終身欲為善士¶
不可得矣談議勿深及他人是非相與意了知其為是¶
為非而已棊弈雅戱猶曰無妨毋及婦人嬉笑無節敗¶
人志意此最不可也既不自重必為有識所輕人而為¶
人所輕無不自取之也汝等志之¶
　　庭戒　宋景文(祁字子京安陸/人嘉祐從臣)¶
<pb:KR3a0048_WYG_005-25b>¶
吾世為儒今華吾體者衣冠也榮吾私者官禄也謹吾¶
履者禮法也睿吾識者詩書也入以事親出以事君生¶
以養死以葬莫非儒也由終日戴天不知天之高終日¶
蹠地不知地之厚故天下蚩蚩終無謝生於其本者德¶
大而不可見也吾没後不得作道佛二家齋醮此吾生¶
平所志若等不可違命作之違命作之是死吾也是以¶
吾為遂無知也孔子稱天下有至德要道之孝故自作¶
經一篇以教後人必到於善謂曰至莫不切於事謂曰¶
<pb:KR3a0048_WYG_005-26a>¶
要舉一孝百行罔不該焉故吾以此教若等凡孝於親¶
則悌於長友於少慈於㓜出於事君則為忠於朋友則¶
為信於事為無不敬無不敬則庶乎成人矣若等兄弟¶
十四人雖有異母者但古人謂四海之内皆兄弟也况¶
同父均氣乎詩稱死䘮之威兄弟孔懷不可不念也兄¶
弟之不懷求合他人他人渠肯信哉縱陽合之彼應背¶
憎也若等視吾事莒公莒公及吾云何可以為法矣大¶
抵人不可以無學至於章奏牋記隨宜為之天分自有¶
<pb:KR3a0048_WYG_005-26b>¶
所禀不可强也要得數百卷書在胷中則不為人所輕¶
誚矣¶
